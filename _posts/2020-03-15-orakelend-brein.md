---
layout: post
title: "De opkomst van het orakelend brein"
description: "Wist je dat wijngisten in hun vat de volgende stap van het wijnmaakproces al kunnen voorspellen? Elke stap in het proces van
simpele druif naar gebotteld edel vocht komt met een aantal specifieke stresserende omstandigheden voor een gistcel."
category: [blog, moerstaal]
image: 
  feature: dageraad-hersenen_final.png
tags: [schrijfsel, predictive processing, Karakter]
---
Dit artikel verscheen eerder in het [tijdschrift Karakter](https://www.tijdschriftkarakter.be/de-opkomst-van-het-orakelend-brein/).

Onderzoek wees uit dat, als je zo'n cel blootstelt aan een milde stress van het type dat
gewoonlijk in de eerdere fasen van het wijnproces voorkomt (bv. warmte
of ethanolshocks), dit reeds een anticiperende reactie teweegbrengt
waardoor de cel beter bestand wordt tegen alle stressoren die pas later
in het proces zullen optreden (bv. oxidatieve stress). Geen klein bier
voor zo'n simpel, eencellig organisme. Terwijl wij ons wijnmaakproces
optimaliseren, passen die levende wezentjes zich ook aan aan onze
tradities. Een mooi voorbeeld van culturele en biologische co-evolutie.

Natuurlijk is het niet de individuele gistcel die hier door *trial and
error* de juiste voorspelling geleerd heeft. In een hele populatie van
gistcellen is het gewoon zo dat die gistcellen met een moleculaire,
regulerende keten die zo'n vooruitziende aanpassing realiseren beter
overleven en zich dus meer voortplanten. In plaats van puur op de
onmiddellijke bedreiging voor hun overleving te reageren, ontwikkelden
deze micro-organismen het vermogen om te reageren op de *betekenis* van
een bepaalde verstoring in de context van hun 'natuurlijke' habitat (het
wijnmaakproces). Zo heeft een gistcel heeft een erg rudimentair maar
efficiënt *model* van haar werkelijkheid, door evolutie afgestemd op de
dynamische structuur van haar niche. Gistcellen zijn daarin zeker niet
alleen; de biologische wereld zit vol van zulke anticiperende processen.
Zelfs een boom laat zijn bladeren vallen als de dagen korten omdat dit
een goede voorspeller is van aanstaand koud weer. Zonder toverij en met
de woorden van cyberneticus Heinz von Foerster kunnen we stellen dat in
de biologie de oorzaak vaak in de toekomst ligt.

Anticiperende, moleculaire ketens in micro-organismen stellen dus iets
aanwezig dat er (nog) niet is. Dankzij die netwerken wordt een
zintuiglijke prikkel voor het organisme een rudimentair symbool van
latere gebeurtenissen. Men zou kunnen zeggen dat de essentie van
cognitie hier reeds in de kiem aanwezig is. 'Denken' is immers het
kunnen voorbijgaan aan of loskomen van de zintuiglijke input van het
hier en nu. Natuurlijk is de stap van de erg specifieke en starre vorm
van voorspellen door een gistcel naar de menselijke souplesse in het
mentale 'tijdreizen' en het jongleren met symbolen enorm groot. Toch
legt de analogie de kracht bloot van een theorie die in toenemende mate
wordt verdedigd en toegepast in filosofische, psychologische en
(neuro)biologische kringen. Deze theorie van de 'predictieve verwerking'
heeft een verklarende, eenmakende ambitie die we zelden zien in de
biologie of psychologie, met uitzondering misschien van de
evolutietheorie. Zeker in de psychologie is men terecht argwanend voor
theorieën die pretenderen heel het mentale domein te verklaren. Het
eisenlijstje is dan ook lang: zowel de waarneming als de actie moeten
erin passen, zowel emotie als ratio, zowel het leren als het dromen.
Liever spit iedere onderzoeker haar of zijn eigen paar vierkante meters
van het veld om op zoek naar vruchtbare inzichten dan haar of zijn
vingers te branden aan voorbarige, hoogmoedige voorstellen die zo
omvattend zijn dat ze specialistische kennis vereisen in alle genoemde
domeinen.

Maar hoe riskant die laatste weg ook mag zijn, het is belangrijk dat
wetenschappers die zich willen focussen op een diepe integratie tussen
disciplines in het huidige wetenschappelijke klimaat niet verdrongen
worden door even belangrijke, maar eerder specialistische en
feitvergarende vorsers. Die laatsten kunnen immers vaker rekenen op
snellere, verzekerde resultaten, op het ritme van de projectaanvragen.
Het is in dat verband tekenend dat de grote synthese onder de theorie
van de predictieve verwerking voor een aanzienlijk deel door filosofen,
met name Andy Clark en Jakob Hohwy, wordt gemaakt, in plaats van door
psychologen of biologen. Clark schreef in de laatste jaren een rist
boeken en wetenschappelijke papers die de aanpak van predictieve
verwerking bredere ingang hebben doen vinden, zelfs bij eerder
specialistische biologen en psychologen.

Dat de gepredikte interdisciplinariteit in onze onderzoeksvoorstellen
niet louter voor de bühne mag blijven, maakt onze onderzoeksmaterie zelf
voortdurend duidelijk. Zo blijkt meer en meer dat de hersenen onze nette
opdeling in subdomeinen van de psychologie niet respecteren. Ratio en
emotie zitten niet in aparte hersendelen, alle populaire theorieën over
reptielbreinen ten spijt. Hersendelen die instaan voor de verwerking van
visuele prikkels blijken een bijverdienste te hebben in het verwerken
van de emotionele betekenis van opgevangen prikkels. Ons geheugen en
onze dromen zijn niet in één regio te vatten, maar betrekken het hele
brein. De mooie indeling in functies en regio's is dan wel
overzichtelijk, ze haalt haar inspiratie te veel uit de computerwereld,
waar precair biologisch bestaan en overleving geen punt zijn. In plaats
daarvan redeneert de theorie van de predictieve verwerking vanuit eerste
principes. Zij vraagt zich allereerst af wat er nodig is voor een
organisme om te (blijven) bestaan als eenheid. Ze doet beroep op de
cybernetica, de evolutietheorie en artificiële intelligentie om hierop
een antwoord te formuleren met verstrekkende gevolgen. Veel van de
puzzelstukken zijn dan ook niet nieuw, maar ze lijken de laatste jaren
wel vaker in elkaar te passen.

In de rest van dit essay bekijken we de theorie in vogelvlucht. Het
spreekt voor zich dat dit de omvattende theorie oneer aandoet en enkel
als *amuse-gueule* kan fungeren voor wie zich er dieper in wil
onderdompelen. Wat dat betreft is Andy Clarks werk een uitstekend
startpunt.

Aan de oorsprong ligt de strijd om het bestaan, wat in concrete termen
verstaan moet worden als het opzwemmen tegen de 'kracht' van de tweede
wet van de thermodynamica. Die wet beschrijft niet meer dan dat er veel
meer manieren zijn om ongeordend te zijn dan om geordend te zijn, dus
dat alles statistisch gezien neigt naar wanorde, naar meer
(thermodynamische) entropie of minder organisatie. Om te bestaan moet
een 'georganiseerd' organisme dus actief zijn eigen organisatie creëren
en in stand houden. Het moet ervoor zorgen dat de 'spreiding' van zijn
toestanden (informatie-entropie) in toom gehouden wordt, gezien slechts
een beperkt aantal toestanden consistent zijn met een verdere
overleving. Dit kennen we natuurlijk als homeostase. Welke set van
toestanden dat is, werd door evolutie 'ontdekt', simpelweg omdat een
organisme zonder die restricties minder goed overleefde. De set van
verwachte toestanden karakteriseert in essentie het organisme. Goede
voorbeelden van ingebakken toestanden voor stabiele organisatie zijn
*interoceptieve* verwachtingen zoals het bloedsuikergehalte of de
lichaamstemperatuur bij zoogdieren. Merk op dat een organisme die
verwachtingen meestal niet op eigen houtje kan vervullen, het moet
daarvoor via de omgeving gaan. Het moet selectief open zijn -- via
*exteroceptie* -- voor de omgeving en de regelmatigheden die erin gelden
in zoverre die een impact hebben op het interne milieu. Een goede
regulator van een systeem moet een goed model zijn van dat systeem,
stelde cyberneticus Ashby. Wat hij daarmee bedoelt is dat een organisme
een model moet bevatten van hoe de verlangde interoceptieve toestanden
gegenereerd kunnen worden, hetzij via processen in de omgeving, hetzij
via eigen acties, en meestal in een combinatie van beide. Zo'n
*generatief model* moet de latente oorzaken van de beoogde interne
staten vatten, zodat die gerealiseerd kunnen worden via de acties
waarover het organisme beschikt. Het model kan, zoals we eerder bij de
gistcel zagen, rudimentair zijn en vastgelegd door evolutie. Cruciaal is
dat het model voorspellingen toelaat die betere compensatie van externe
verstoringen van interne toestanden mogelijk maken: predictie is beter
dan reactie.

Het aanleren van nieuwe, flexibele voorspellingen wordt pas belangrijk
voor een organisme wanneer het tot stand brengen van de beoogde
toestanden afhankelijk is van regelmatigheden en voorwaarden die
veranderlijk zijn tijdens het leven van dat organisme. Pas dan wordt
leren de moeite. Dit is bij uitstek het geval bij mensen, die een
uitgebreid repertoire aan mogelijke acties hebben en vaak steunen op
sociale organisatie voor het voorzien in voedsel en bescherming. Ons
generatief model is grotendeels aangeleerd, zodat voedselvergaring
mogelijk is in volstrekt andere sociale omstandigheden
(jagers-verzamelaars vs loonverdieners-supermarktgangers).

Elk organisme moet dus voorkomen dat het zich bevindt in zintuiglijke
toestanden die verrassend zijn voor het soort systeem dat het organisme
is (bv. een vis op het droge). Verrassing geeft hier aan hoe
onwaarschijnlijk een zintuiglijke toestand is ten aanzien van de
verwachte set van *attractor*toestanden van het organisme. We moeten het
dus zien als 'voorspellingsfout', of het verschil tussen een verwachte
of voorspelde toestand en de feitelijke zintuiglijke data. Het centrale
dictum voor elk organisme is dus het verminderen van voorspellingsfouten
oftewel het maximaliseren van het empirisch bewijs voor het model dat
een biologisch organisme is (technisch gezien gaat het om het
minimaliseren van *variational free energy,* wat onder bepaalde
voorwaarden equivalent is aan de voorspellingsfout). Dóór zijn bestaan
levert het organisme dus letterlijk en figuurlijk bewijsmateriaal voor
zijn eigen bestaan. Deze opzettelijke tautologie is de kern van de
theorie.

Voorspellingsfouten verminderen kan je doen op twee manieren. Je kan je
voorspelling aanpassen aan de wereld of je kan de wereld aanpassen aan
je voorspellingen. In het tweede geval ga je ingrijpen op de wereld via
je acties zodat die wereld zich meer conformeert aan je model ervan. Het
eerste geval, je voorspelling updaten, kennen we dan weer beter als
'leren', maar het omvat ook al onze waarnemingen. Wat we waarnemen is
immers het resultaat van een voortdurend confronteren van voorspellingen
met zintuiglijke inputs. Dat onze waarneming door en door gekleurd wordt
door voorspellingen wordt voor ons vaak enkel duidelijk als het
misloopt, bijvoorbeeld als iemand de kamerplant verplaatste of zijn
haarsnit veranderde. Deze opvatting betekent een hele omslag in ons
denken over de waarneming. Waar klassieke modellen stellen dat we
passief zintuiglijke data opvangen die door het perceptueel systeem van
de grond af opgebouwd worden tot de objecten die we kennen, gaat de
predictieve aanpak ervan uit dat we de buitenwereld voortdurend
proactief construeren. De zintuiglijke data, in de vorm van
voorspellingsfouten, dienen daarbij 'enkel' ter correctie. Ze zorgen
ervoor dat onze constructies geüpdatet worden door actuele inputs.
Vanuit dit oogpunt is perceptie een vorm van gecontroleerde
hallucinatie. Die opvatting verklaart niet alleen heel wat hardnekkige
perceptuele illusies, maar ook waarom hallucinaties frequent voorkomen
als we mensen langdurig afsluiten van zintuiglijke prikkels of bij
mensen met schizofrenie. Het klopt ook met de bevinding dat
hersenactiviteit tijdens het fantaseren of dromen lang niet zo
verschillend is van die tijdens daadwerkelijke waarneming.

De theorie van de predictieve verwerking stelt een concreet schema van
informatieverwerking in de hersenen voor: een hiërarchische verwerking
die op elk niveau berust op de vergelijking van twee versies. Een regio
die hoger ligt in de hiërarchie stuurt haar verwachting omtrent het
patroon van neurale activiteit in een lagere regio naar die regio en kan
aldaar, als het patroon klopt, de consistente neurale activiteit
onderdrukken of 'wegverklaren'. De activiteit die overblijft is de
nieuwe info, de predictiefout, die op haar beurt hogerop gestuurd kan
worden om de toekomstige voorspellingen bij te sturen, zodat het model
beter wordt. Dat tweerichtingsverkeer van neurale boodschappen ontspint
zich op alle niveaus van de hiërarchie in de hersenschors, waarbij hoger
gelegen regio's voorspellingen of patronen genereren die steeds
abstracter zijn, en steeds meer tijd en ruimte omvatten. Neem het
voorbeeld van het lezen van een boek, waarbij je verwachtingen over
opeenvolgingen van gebeurtenissen in het verhaal op het hoogste niveau
leven, daaronder verwachtingen met betrekking tot betekenissen van
zinnen, en weer daaronder voorspelde woorden binnen een gestarte zin.
Helemaal onderaan voorspellen we specifieke perceptuele kenmerken binnen
letters. Daar onderaan worden voorspellingen gegenereerd over contrasten
en oriëntaties die erg snel veranderen en uiteindelijk op het niveau van
de retina 'beantwoord' kunnen worden. Uiteraard vindt die cascade
grotendeels onbewust plaats: de voorspellingen blijven impliciet, maar
zorgen er wel voor dat lezen enorm efficiënt kan gebeuren, eenmaal de
heersende patronen goed geleerd zijn. Daardoor moeten we niet eens alle
letters lezen maar kunnen onze ogen doorheen woorden en zinnen springen.
Soms lezen we wel eens iets wat er, bij nader inzien, niet stond, maar
uit eigen hoofd -- voorspellingen dus -- ontsproten was. Dat dit niet
vaker gebeurt, geeft aan hoe goed onze aangeleerde voorspellingen de
redundanties in een tekst uitbuiten.

Merk op dat goed voorspellen ook betekent dat je weet wanneer je *niet*
kan voorspellen, wanneer er meer data nodig zijn. Het impliceert het
scherpstellen van het ritme van de dataverzameling op basis van een
context (hier: het lezen van een tekst). Als ik de taal van de tekst in
kwestie niet erg machtig ben (andere context), dan zal ik mijn ritme van
het monsteren van zinnen via oogbewegingen moeten aanpassen. Zo ook voor
zinnen die niet samenhangen in een coherent verhaal. Het gaat hier dus
over het vormen van een (meta)-voorspelling over de kwaliteit en
veranderlijkheid (de onzekerheid) van de zintuiglijke informatie én van
mijn eigen voorspellingen. Het laat ons toe om, wanneer nodig, een
relatief groter gewicht te geven aan voorspellingsfouten (de data) in
plaats van aan onze voorspelling. Dit wordt gevat met het concept van
onzekerheidsverwachtingen (technisch 'precisie' genoemd). Stel: je neemt
elke dag op een vast tijdstip een bus. Na enkele dagen heb je een goede
voorspelling van wanneer je bus aankomt (het gemiddelde van je
ervaringen), maar evenzeer een verwachting over de variabiliteit of
onzekerheid van die voorspelling. Als je bus de volgende dag niet
aankomt op het voorspelde tijdstip en dus een voorspellingsfout
genereert, kan je die fout een gewicht toekennen op basis van de
ingeschatte betrouwbaarheid. In het licht van die onzekerheid kan een
lichte afwijking nog binnen het verwachte bereik liggen. Dit zal bepalen
of we nog wat blijven wachten op de bus (geen gevolg geven aan de
voorspellingsfout), in plaats van ons model onmiddellijk te gaan
aanpassen (is het busschema veranderd?) of een actie te gaan stellen
(dan zoek ik maar een ander vervoersmiddel) om de voorspellingsfout te
reduceren.

Wat geldt voor het busvoorbeeld en het leesvoorbeeld geldt voor heel
onze waarneming. Dit schema voor de werking van de hersenen, *predictive
coding* genoemd, wordt ondertussen volop onderworpen aan empirische
toetsen. Een aantal experimentele testen zijn reeds gebeurd en zijn
positief uitgedraaid. Zo blijken onvoorspelde zintuiglijke prikkels (een
voorspellingsfout, bijvoorbeeld in de vorm van een hogere toon na een
reeks lagere tonen) inderdaad een sterker hersensignaal uit te lokken,
zelfs als het om een onvoorspeld *gebrek* aan prikkels gaat (een
weggelaten toon in een patroon van tonen): geen zintuiglijke input, maar
wél een voorspellingsfout en dus een hersensignaal. Ook het bestaan van
een hiërarchie van voorspellingen in de hersenschors is bevestigd.
Andere experimenten wezen uit dat voorspelde prikkels (bijvoorbeeld een
prikkel op het juiste moment in de baan van een herhaalde, dus
voorspelbare beweging van een object) onderdrukt worden, zodat ze
slechter opgemerkt worden door proefpersonen. Nog meer empirisch bewijs
komt uit het domein van de controle van actie, waar bevindingen al
langer suggereren dat acties niet zozeer als commando's maar eerder als
verwachte zintuiglijke ervaringen worden gecodeerd. Wanneer we acties
opvatten als voorspellingen van hun zintuiglijke, proprioceptieve
gevolgen -- over de positie van spieren en het lichaam --passen ze mooi
binnen dit kader. Een actie wordt gerepresenteerd als de bereikbare,
verwachte toestand die ze vervult. Ook hier speelt natuurlijk een
hiërarchie waarbij abstracte langeretermijndoelen en verlangens vertaald
kunnen worden in actiepatronen en verwachte tussentijdse zintuiglijke
uitkomsten. Maar op het laagste niveau kunnen we die actie steeds
'uitpakken' tot proprioceptieve verwachtingen die vervuld kunnen worden
door spierbewegingen: hier verwekt de voorspellingsfout de reflexboog.

Dit begrip van actie levert ons twee voordelen op. Ten eerste kunnen
voorspellingsfouten de universele taal voor de hersenen vormen: ze
reguleren zowel perceptie als actie. Ten tweede kunnen we de mentale
modellen die we opgebouwd hebben om onze eigen acties te voorspellen,
hergebruiken om de handelingen van anderen te voorspellen. Het bestaan
van spiegelneuronen, die zowel vuren wanneer ik zelf een actie doe als
wanneer ik diezelfde actie door iemand anders zie doen, past als gegoten
binnen dit kader. Intenties en verlangens zijn 'slechts' diepere latente
oorzaken die we gebruiken om (de zintuiglijke inputs veroorzaakt door)
acties van anderen te verklaren, net zoals ze dat voor zintuiglijke
inputs van eigen handelingen doen. Onderzoek wijst inderdaad uit dat we
acties meteen als intenties of verlangens zien in plaats van als de ruwe
zintuiglijke data die we eigenlijk binnenkrijgen, omdat dit ons gewoon
toelaat om onszelf en anderen efficiënter te voorspellen. Schopenhauer
wist het al wanneer hij schreef: 'door het observeren van mijn eigen
daden doorheen mijn hele leven, ontdek ik wie ik ben'. Inderdaad, zelfs
ons 'zelf' is deel van ons model, het verschijnt als beste verklaring
(latente oorzaak) voor gecorreleerde patronen in zelf-gegenereerde
inputs vanuit de verschillende zintuigen.

Ondanks positieve voortekenen blijft er nog een enorme hoop empirisch
werk voor de theorie van de predictieve verwerking. Internationale
onderzoeksgroepen met erg verschillende invalshoeken werken hieraan, van
de robotica en de artificiële intelligentie over de neurowetenschappen
en de psychologie tot de psychiatrie en de filosofie.

Inderdaad leidt de theorie ook filosofisch tot een aantal prikkelende
vaststellingen. Dat we bijvoorbeeld 'de wereld daarbuiten' nooit
rechtstreeks kunnen kennen, maar altijd slechts vanuit onze modellen en
onze constructies ervan. We ontmoeten de werkelijkheid enkel in ons
falen, met name onze voorspellingsfouten. Een bemoedigende boodschap
voor wetenschappers, me dunkt. Let wel: dat onze realiteit geconstrueerd
is, zet niet noodzakelijk de deur open voor een ongebreideld
relativisme: een observatie wordt nog steeds bepaald door ruwe data uit
de wereld, maar wat we kunnen observeren wordt bepaald door hoe we de
wereld 'porren', aan welke vragen (voorspellingen) we ze kunnen
onderwerpen, wat op zijn beurt weer afhangt van onze modellen. Merk de
parallel met het wetenschapsproces zelf, waar nieuwe theorieën pas
nieuwe data ontsluiten. Een tikfoutje zal irrelevante ruis zijn als we
de inhoud van een tekst willen kennen, maar hetzelfde foutje wordt een
informatief signaal als we de vraag stellen naar de zorgvuldigheid van
de schrijver. De betekenis -- of iets signaal of ruis is -- is geen
functie van de data maar van onze vragen, dus van de constructie die we
erop leggen. Om nieuwe betekenis te verkrijgen leggen we telkens twee
versies op elkaar: het patroon zoals we het verwachten volgens ons model
en het patroon zoals de sensorische data het ons aanleveren. Het
resulterend verschil of de voorspellingsfout is dan, met de woorden van
antropoloog Gregory Bateson, een verschil dat een verschil maakt.

Het 'verschil maken' gaat hier in rechtstreekse zin over de nood aan het
updaten van onze voorspellingen of overtuigingen. Maar het feit dat heel
ons predictieve apparaat geënt is op de verwachte, 'levensvatbare'
toestanden die het organisme wil waarmaken, zorgt ervoor dat
voorspellingsfouten ook het verschil uitmaken in deze core business.
Volgens de theorie van de predictieve verwerking is dit de ultieme en
enige functie van de hersenen (en bij uitbreiding het hele organisme):
het vertalen van inputs uit de wereld naar een formaat dat iets zegt
over het verdere bestaan van het systeem zelf dat die vertaling maakt.
Het gaat hier om het vertalen in actiemogelijkheden die
voorspellingsfouten verminderen en daarmee overlevingskansen vergroten.
Een vertaler die zichzelf het bestaan in vertaalt. Het orakel dat
zichzelf de wereld in orakelt. Ik voorspel (of denk) dus ik ben, als ik
voorspel wat ik ben. Deze circulaire causaliteit is het fundament van
biologische systemen en verklaart hun kenmerkende doelgerichtheid, het
'streven' dat hen onderscheidt van de niet-levende wereld.

*Maar botst de leuze van de vermindering van voorspellingsfouten niet
met onze verkenningszucht, onze zin voor creativiteit, onze drang naar
volstrekte verrassing in de kunst en de moppen? Zie het tweede deel van dit essay.*

**Meer lezen**

- Clark, A. (2015). *Surfing Uncertainty: Prediction, Action, and the Embodied Mind*. Oxford/New York: Oxford University Press.
- Colombo, M., Irvine, E., & Stapleton, M. (2019). *Andy Clark and His Critics*. Oxford/New York: Oxford University Press.
