---
layout: post-no-feature
title: "De ontsnapping uit de donkere kamer"
description: "Volgens dichter en filosoof Paul Valéry (1871--1945) is het produceren
van toekomst het doel van de hersenen. Het is precies dit idee dat
zovele decennia later uitgewerkt en geformaliseerd wordt in de recente
neurocognitieve theorie van de predictieve verwerking (zie [deel1](http://www.sandervandecruys.be/blog/moerstaal/orakelend-brein))"
category: [blog, moerstaal]
tags: [schrijfsel, predictive processing, Karakter]
---

Dit artikel verscheen eerder in het [tijdschrift Karakter](https://www.tijdschriftkarakter.be/de-ontsnapping-uit-de-donkere-kame/).

Om de eigen toekomst te produceren moet het brein
noodzakelijkerwijs een voorspellend model van die toekomst aanleren en
toepassen. Zowel de binnenwereld (d.w.z. de noden van het eigen lichaam
zoals ze evolueren doorheen de tijd) als de buitenwereld wordt voorspeld
zodat prikkels die de het verdere voortbestaan van het organisme in
gevaar brengen vaak op voorhand al geneutraliseerd kunnen worden. Als we
ons voortbewegen in de wereld moeten we die wereld niet steeds van nul
opbouwen puur op basis van onze zintuiglijke indrukken. Nee, we
gebruiken voortdurend en onbewust onze mentale modellen om onze omgeving
te construeren en om erop vooruit te lopen, terwijl de zintuiglijke
informatie enkel ter correctie van die constructie dient, om te beletten
dat onze constructies ontsporen in regelrechte hallucinaties. Dit wordt
gevat in het centrale concept van de *voorspellingsfout*, het verschil
tussen het verwachte, geconstrueerde inputpatroon en het werkelijke
prikkelpatroon van onze zintuigen. Let wel, onze mentale modellen zijn
in hiërarchische lagen opgebouwd, als een soort waterval van
afhankelijke voorspellingen, waarbij de hogere lagen patronen
voorspellen over grotere tijdschaal of ruimtespanne. In elke laag (elk
gebied in de cortex) ontstaan voorspellingsfouten door confrontatie van
de verwachte input (*top-down*; komende van een hogere regio) met de
*bottom-up* neurale inputs van de regio. De theorie van de predictieve
verwerking stelt dat het reduceren van voorspellingsfouten over al die
lagen het fundamentele principe van de hersenwerking is. Zowel leren
(het aanpassen van je modellen aan de wereld) als gedrag (het aanpassen
van de wereld aan je modellen) kunnen ingezet worden om de gedetecteerde
voorspellingsfouten te verkleinen. Om een idee te krijgen van de
wiskundige machinerie hierachter, stel je je best een berglandschap
voor, waarbij de hoogte van de pieken de grootte van de
voorspellingsfout voorstelt. Waar je je ook bevindt in het landschap,
het doel is, net zoals een rollende bal, af te dalen naar de diepste
dalen, de *minima*.

Critici van de theorie van de predictieve verwerking stellen echter dat
het landschap dat de theorie tekent eerder een woestijnlandschap wordt,
een verarmde voorstelling van ons mentale leven, waarin geen plaats is
voor verlangens of emoties. Alles wordt gereduceerd tot voorspellingen
met het reduceren van voorspellingsfouten als enige doel. De theorie mag
het leren en onze waarneming dan wel goed verklaren (zie [deel1](http://www.sandervandecruys.be/blog/moerstaal/orakelend-brein)),
ze schiet schromelijk te kort in "zaken van het hart". Bovendien, zo
gaan de critici verder, kan de theorie enkel gewoontedieren
voortbrengen. Net zoals volgens velen de sociale media ons zouden
opsluiten in echokamers die ons enkel dat wat we reeds verwachten
voorschotelen zo zou ook de theorie van de predictieve verwerking een al
te conservatieve reflex bestendigen. Ten dele klopt dit natuurlijk met
de dagelijkse werkelijkheid voor mens en dier: het merendeel van de tijd
zijn we inderdaad gewoontebeestjes, met ieder z'n eigen gedachte- en
gedragsroutines. Ieder heeft daarbij z'n eigen selectieve blik op de
werkelijkheid die wel min of meer werkt voor ons, maar ook regelmatig de
onderlinge communicatie bemoeilijkt. Psychologen spreken hier over de
*confirmation bias:* we voorspellen de wereld niet alleen, maar gaan ook
selectief op zoek naar een omgeving die onze voorspellingen bevestigt
(en daarmee de kans op voorspellingsfouten verkleint).

Sommige critici gaan nog verder: het centrale dictum van de reductie van
voorspellingsfouten zou noodzakelijkerwijs ontaarden in een dictatuur
van de foutenreductie. Die zou er in extremis toe leiden dat we onszelf
moeten opsluiten in een donkere kamer, waar alle voorspellingsfouten
sowieso zouden verdwijnen (als je gewoon duisternis voorspelt). De echte
wereld zit vol ruis, verandering en onzekerheid, allemaal bronnen van
voorspellingsfouten, dus is het gewoon gemakkelijker om je terug te
trekken in een donkere kamer en daar de rest van je dagen te slijten.
Dit staat bekend als het *donkerekamerprobleem* en is natuurlijk een
metafoor voor het blijven hangen in een bepaald niveau of patroon van
prikkeling. Men kan zich evenzeer een muziekkamer voorstellen waarin tot
in de eeuwigheid een Bachconcerto wordt afgespeeld (wat, alle
complexiteit ten spijt, na verloop van tijd natuurlijk ook extreem
voorspelbaar wordt).

In zekere zin vinden we de figuurlijke donkere kamer wel terug in een
psychiatrische stoornis als autisme. Mensen met dat syndroom sluiten
zich geregeld af van de wereld. Ze onttrekken zich uit onvoorspelbare,
veranderlijke sociale situaties, ten voordele van een omgeving die
vertrouwd en dus wel voorspelbaar is. In recent onderzoek (onder andere
uit ons eigen labo) wordt de theorie van de predictieve verwerking dan
ook met succes gebruikt om de manier waarop het brein van mensen met
autisme informatie verwerkt beter te begrijpen. Als we ervan uitgaan dat
mensen met autisme voorspellingsfouten een hoger gewicht geven, dan
moeten we de karakteristieke repetitieve en rigide gedragingen (het
'wiegen' van het lichaam, het fladderen met de handen, het ordenen van
speelgoed) misschien zien als een poging om terug te keren naar een
aanvaardbaar, lager niveau van voorspellingsfouten. Het zich opsluiten
in een extreem voorspelbare 'donkere kamer', inclusief het zelf creëren
van voorspelbaarheid met cyclische bewegingen, wordt dan een logische
compensatiestrategie in situaties met hoge onzekerheid.

Los van dit soort eerder atypisch gedrag, klopt het beeld van de donkere
kamer uiteraard patent niet met onze ervaring. Wij (en andere dieren)
zijn vaak uit op het uitbreiden van onze actieradius. We banen nieuwe
paden in een onzekere wereld, verkennen met veel plezier nieuwe
omgevingen, en laten ons graag verrassen in de kunst, muziek en de
humor. Hoe valt dit te rijmen met een wezen dat voortdurend gericht is
op het verlagen van voorspellingsfouten? Toch staat de theorie hierin
niet machteloos.

De letterlijke donkere kamer valt het gemakkelijkst af te serveren: zo'n
kamer blijft in de praktijk niet lang voorspelbaar voor een organisme
dat ook evolutionair bepaalde, homeostatische verwachtingen heeft
(bijvoorbeeld over het gevoed zijn, of een bepaald verwacht glucosepeil
in het bloed; zie [deel1](http://www.sandervandecruys.be/blog/moerstaal/orakelend-brein)). Er bestaan echter wel 'wezens van de
duisternis': eencelligen die op zoek gaan naar duisternis
(*skototroop*), omdat dit in hun leefomgeving nu eenmaal samengaat met
de aanwezigheid van vocht en voedingsstoffen. Het gaat dan opnieuw om
een organisme dat een relevante regelmaat in zijn omgeving
internaliseerde, een voorspelling dus. Onze leefomgeving en dus onze
evolutionair meegegeven modellen zijn heel anders. Onze capaciteit voor
het leren van nieuwe, hiërarchische voorspellingen is ook zoveel groter,
doordat het vervullen van homeostatische verwachtingen (lees:
overleving) erg afhankelijk is van tijdens het leven aangeleerde
voorspellingen. Die voorspellingen situeren zich op een abstracter
niveau (van objecten, gebeurtenissen, soortgenoten en hun intenties) in
plaats van op het laagste niveau (van bijvoorbeeld lichtcontrasten).
Onze modellen moeten dus inhaken op die gedragsrelevante (bijvoorbeeld
sociale) regelmatigheden in onze omgeving, in plaats van voortdurend
gegijzeld te worden door de chaotische, ruizige inputs van het hier en
nu. Het vermijden van voorspellingsfouten op de laagste trede, met name
door middel van duisternis, biedt geen antwoord op de uitdagingen van
een organisme, met name het vervullen van homeostatische verwachtingen.

Maar de echte angel van het donkerekamerprobleem zit 'm natuurlijk in
het verklaren van onze zucht naar nieuwigheid, onze zin voor
creativiteit, onze drang naar volstrekte verrassing. Toch zit ook dit
vervat in de theorie van de predictieve verwerking. Goed voorspellen
betekent ook voorspellen wanneer je meer informatie nodig hebt om goede
voorspellingen te kunnen maken (zie [deel1](http://www.sandervandecruys.be/blog/moerstaal/orakelend-brein)). Dat wil zeggen dat,
in een omgeving die je nog niet goed kent, een verkennende actie erg
belangrijk kan zijn, omdat ze als doel heeft meer van de voorspelbare
structuur van de omgeving te ontsluiten, en dus kleinere
voorspellingsfouten zal opwekken in de toekomst. Die zogenaamde
'epistemische' acties (exploratieve acties om meer te weten te komen
over onze omgeving) kunnen gaan van kleine oogbewegingen tot het
verkennen van een vreemd land. We zien dat we hier wel doelbewust op
zoek gaan naar voorspellingsfouten, hoewel we die fouten niet lukraak
kiezen: we zoeken die fouten die het meest informatief zijn voor de
modellen waarover we op dit moment beschikken. Het doel blijft om op
langere termijn (op alle niveaus van de hiërarchie) toekomstige
voorspellingsfouten te vermijden. We gaan dus niet zomaar nieuwigheid om
de nieuwigheid nastreven, in dat geval kunnen we evengoed eeuwig naar
het sneeuwbeeld op de televisie staren. Daar vinden we niets dan
voorspellingsfouten (ruis) maar ook geen structuur die geleerd kan
worden. Wat we in de psychologie vaak zien is dat mensen een voorkeur
hebben voor visuele prikkels of activiteiten met middelmatige
complexiteit: niet te hoog, niet te laag (het zogenaamde
Goudlokjeprincipe). Ze vermijden mentale tijd vruchteloos te spenderen
aan enerzijds prikkels die ze door en door kennen en waarvan ze dus alle
voorspelbare structuur reeds gevat hebben in hun modellen (weinig
resterende voorspellingsfout) en anderzijds aan prikkels met erg hoge
voorspellingsfouten omdat ze de gepaste voorspellende modellen ervoor
nog niet geleerd hebben (te complex) of omdat er gewoon geen structuur
uit af te leiden valt (ruisbeeld). De mens zoekt daardoor activiteiten
en situaties op waar hij of zij de grootste voorspellingsvooruitgang kan
boeken, waar er dus nog het meest te leren valt, gegeven zijn of haar
capaciteiten (lees: mentale modellen). Dat we hier zo gevoelig voor
zijn, betekent dat we ook (meta-)voorspellingen vormen over toekomstige
voorspellingsfouten. Afgaande op onze ervaring schatten we voor de
mogelijke handelingen in een bepaalde situatie de verwachte fouten in en
hoe reduceerbaar die zullen zijn. Op basis hiervan kiezen we onze daden
en omgeving.

Daarmee komen we terecht in het *tegenfeitelijk* denken dat zo
karakteristiek is voor de menselijke cognitieve souplesse ('wat
als...?') en ons vermogen om onze modellen *offline* te nemen en als
simulaties te gebruiken. Hier opent zich de weg naar typisch menselijk
beredeneerd en flexibel gedrag. En hier bereikt het denken zijn
hoogtepunt wat betreft het loskomen van het hier en nu van onze
voelsprieten. Het staat buiten kijf dat we erin slagen om onze modellen
offline, los van actuele zintuiglijke input, te gebruiken en zelfs te
verfijnen in ons denken en onze dromen. Wat we daar doen, komt technisch
gezien neer op het verminderen van de interne complexiteit van onze
modellen. Als dat niet gebeurt, gaan onze modellen de zintuiglijke data
*overfitten*, dat wil zeggen: ze gaan te zeer toegespitst zijn op de
*training* data, de data waarmee ze geleerd zijn. Die modellen zijn
verkwistend omdat ze regelmatigheden in de omgeving veronderstellen die
er niet zijn. Daardoor gaan ze het ook slechter doen (lees: meer
voorspellingsfouten genereren) op nieuwe data, in nieuwe situaties. Met
andere woorden: hun toepasbaarheid is beperkt. Modellen die minder
complex zijn en die de omgeving compacter samenvatten, kunnen het op
lange termijn toch beter doen in termen van voorspellingsfouten. We
ervaren het effect van dat proces van complexiteitsreductie en reductie
van voorspellingsfouten vaak als een positieve aha-erlebnis, wat
aangeeft dat ook onze emotionele ervaring sterk vervlochten is met het
succes en falen van onze predictieve machinerie doorheen de tijd. Dat is
goed te zien in de opbouw van moppen. Moppen starten vaak met het
zorgvuldig opwekken van een sterke verwachting, soms door expliciete
herhaling, waarna die verwachting geschonden kan worden
(voorspellingsfout), wat op zijn beurt de gelegenheid geeft om de
voorspellingsfout te reduceren (tenminste, als je de clou hebt). Ervaar
het zelf in dit voorbeeld, vertaald uit *Inside Jokes* (Hurley, Dennett,
& Adams, 2013):

> *Een man en een vrouw die elkaar nog nooit eerder hebben ontmoet,
> delen een slaapwagon in een nachttrein. Na de aanvankelijke schaamte
> gaan ze allebei slapen in hun compartiment. Maar midden in de nacht
> leunt de vrouw voorover en zegt tegen de man: \'Het spijt me, maar ik
> heb het een beetje koud. Zou jij nog een deken voor me willen halen?
> \'*
>
> *'Ik heb een beter idee', antwoordt de man met een glimp in zijn ogen.
> 'Laten we voor één nachtje net doen of we getrouwd zijn.'*
>
> *\'Oké, waarom niet\', giechelt de vrouw.*
>
> *\'Geweldig\', zegt de man. \'Haal je verdomde deken zelf!\'*

Het onverwacht oplossen van de voorspellingsfout komt meestal na een
switch in het gehanteerde model voor de situatie, en geeft de
karakteristieke positieve emotie (de lach). Hoewel de mop het mentaal
model (de verwachting) van een pasgetrouwd stel opwekt, kan je de
verrassende wending op het einde pas wegverklaren met een model van een
echt (verkild) huwelijk.

Tot slot wordt de theorie van de predictieve verwerking recent ook volop
gebruikt om onze appreciatie van kunst en muziek systematisch terug te
voeren tot dynamieken in (on)voorspelbaarheid. Kunstenaars en musici
gebruiken intuïtief onze sterke verwachtingen (al dan niet door ze eerst
te bevestigen) om ze bruusk te kunnen schenden in hun kunstwerken (zoals
Picasso die een aangezicht, een patroon dat we erg goed kennen, compleet
'verknipt'). Soms leidt dit ertoe dat we compleet afhaken en zo verdere
'fouten' vermijden ---het uitzetten van een moeilijk stuk jazz---, maar
vaak laten net die opzettelijke voorspellingsfouten ons toe nieuwe
betekenis (voorspelbare structuur) te vinden in het kunstwerk (het is
bijvoorbeeld heel passend dat een droef gezicht 'gebroken' is). Het
plezier zit hier voor een groot stuk in de predictieve vooruitgang die
we boeken, het ontdekken van nieuwe patronen in de werkelijkheid (soms
onbedoeld). Onze 'voorspellingslust' verschijnt hier als bron van in
plaats van als rem op wetenschap en kunst. Van kunstenaars wordt terecht
gezegd dat ze ons de werkelijkheid laten ervaren zoals we dat de
allereerste keer deden, als verwonderde kinderen. Dat is niet toevallig
de periode waarin we ook de grootste leervooruitgang boekten. Door een
'kunstgreep' geven kunstenaars ons die ervaring terug.

Tot daar mijn onbesuisde poging om aan te tonen dat ook wetenschap zulks
soms kan betrachten.

**Meer lezen?**

Sun, Z., & Firestone, C. (2020). The Dark Room Problem. *Trends in
Cognitive Sciences*.
[[https://doi.org/10.1016/j.tics.2020.02.006]{.underline}](https://doi.org/10.1016/j.tics.2020.02.006).

Van de Cruys, S., Friston, K.J., & Clark, A. (2020) [Controlled optimism](https://bit.ly/36XK21q).
*Trends in Cognitive Sciences*. (in press)
